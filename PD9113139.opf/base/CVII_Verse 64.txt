| tshig med par yaṅ med pa yi || ’gog pa ’grub par ’gyur źes pa || de la tshig ni med ces par
|| go bar byed kyi skye sel min |

khyod kyi tshig dag med par yaṅ ste | tshig ma gtogs par yaṅ med pa’i ’gog pa ’grub na | de
la ci’i dṅos po thams cad raṅ bźin med pa yin no źes smras pa’i khyod kyi tshig des ci źig
byed ces smras pa gaṅ yin pa ’di la bśad par bya ste |dṅos po thams cad raṅ bźin med pa’o
źes bya ba’i tshig ’di ni dṅos po rnams raṅ bźin med pa ñid du byed pa ma yin gyi |’on kyaṅ
raṅ bźin med pa la dṅos po rnams raṅ bźin med pa’o źes go bar byed pa yin no ||dper na
’ga’ źig na re lha sbyin khyim na med bźin du lha sbyin khyim na yod do źes zer ba daṅ | de
ni de la kha cig na re med do źes zer ba na |tshig des lha sbyin med par mi byed kyi lha
sbyin khyim na mi srid par ston pa ’ba’ źig tu zad do ||de bźin du dṅos po rnams kyi raṅ
bźin med do źes bya ba’i tshig de yaṅ dṅos po rnams kyi raṅ bźin med pa ñid du byed pa ma
yin gyi | ’on kyaṅ dṅos po thams cad raṅ bźin med pa sgyu ma’i skyes bu daṅ ’dra bar skyes
bu yaṅ dag pa’i ṅo bo daṅ bral ba rnams la rmoṅs pa’i phyir | byis pa skye bo ma rig pas
rmoṅs pa rnams kyi raṅ bźin daṅ bcas pa ñid du sgro btags pa rnams la raṅ bźin yod pa ma yin
par go bar byed pa yin pasde la raṅ bźin yod pa ma yin na tshig med par yaṅ ste tshig ma
gtogs par yaṅ raṅ bźin yod pa ma yin par rab tu grub pa yin no || raṅ bźin med do źes bya
ba’i tshig des ci źig byed ces khyod kyis smras pa gaṅ yin pa de rigs pa ma yin no ||gźan
yaṅ | byis pa rnams ni smig rgyu la || ji ltar log par chur ’dzin ltar || de bźin khyod
kyis log par ’dzin || yod pa yin la dgag par bya || źes bśad pa la sogs pa yaṅ khyod kyis
tshigs su bcad pa bźi smras pa gaṅ yin pa ’di la bśad par bya ste |

