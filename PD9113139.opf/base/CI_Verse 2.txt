| ’on te tshig de raṅ bźin bcas || khyod kyis dam bcas sṅa ma ñams ||mi ’dra ñid de de yin na
|| gtan tshigs khyad par brjod par byos |

’on te skyon der gyur na mi ruṅ ṅo sñam nas ṅa’i tshig de ni raṅ bźin daṅ bcas pa yin te | de’i
phyir stoṅ pa ma yin no || de bas na ’dis ni dṅos po thams cad kyi raṅ bźin bkag go sñam
du sems na | ’o na de ltar yin na ni dṅos po thams cad ni stoṅ pa yin no źes sṅar dam bcas
pa gaṅ yin pa de ñams pa yin no ||’di ltar gźan yaṅ thams cad kyi naṅ du ni khyod kyi
tshig kyaṅ ’dus pa yin na | ci’i phyir dṅos po thams cad stoṅ ba yin bźin du ’di ltar stoṅ
pa ñid ma yin pa’i phyir des dṅos po thams cad raṅ bźin bkag go źes bya ba’i khyod kyi tshig
stoṅ pa ma yin par ’gyur | de lta na ni smras pa mu drug tu thal bar ’gyur ro ||de yaṅ
ji lta bu źe na | ’on kyaṅ gal te dṅos po thams cad stoṅ pa yin no źe na khyod kyi tshig
kyaṅ stoṅ pa yin te | thams cad kyi naṅ du || ’dus pa’i phyir || stoṅ pa des pa ni dgag pa
mi ’thad pas de la dṅos po thams cad ni stoṅ pa yin no źes dgag pa gaṅ yin pa de ’thad pa
ma yin no ||gal te ’thad pa yin no źe na | dṅos po thams cad ni stoṅ pa yin źes bkag pas
des na khyod kyi tshig kyaṅ stoṅ pa yin la | stoṅ pa ñid yin pa’i phyir des ni ’gog pa mi
’thad do ||gal te dṅos po thams cad ni stoṅ pa yin la | gaṅ gis ’gog par byed pa khyod kyi
tshig ni stoṅ pa ma yin no źe na | des na khyod kyi tshig thams cad kyi naṅ du ma ’dus pa
yin te | de la ’gal ba’i dper ’gyur ro ||gal te thams cad kyi naṅ du khyod kyi tshig bsdus
so źe na | dṅos po thams cad stoṅ pa yin pas des na de yaṅ stoṅ pa yin no || de’i phyir
’dis ’gog pa med do ||gal te stoṅ pa yin yaṅ dṅos po thams cad ni stoṅ pa’o źes ’dis ’gog
pa yod do źe na | des na dṅos po thams cad stoṅ pa yin yaṅ bya ba byed nus par ’gyur te de
ni ’dod pa ma yin no ||gal te ’gal ba’i dper gyur nas mi ruṅ ṅo sñam nas dṅos po thams cad
stoṅ pa yin te bya ba byed mi nus so źe na | khyod kyi tshig stoṅ bas kyaṅ dṅos po thams
cad kyi raṅ bźin ’gog par mi ’thad do ||ji ltar gźan yaṅ de skad zer na ni kha cig ni stoṅ
| kha cig ni mi stoṅ ṅo źes mi ’dra ba ñid du thal bar ’gyur ro || mi ’dra ba ñid yin na
ni gaṅ gis na kha cig ni stoṅ kha cig ni mi stoṅ par gyur pa’i gtan tshigs kyi khyad par
yaṅ smros śig | gtan tshigs de yaṅ ma brtan pas de la dṅos po thams cad ni stoṅ pa’o źes smras
pa gaṅ yin pa de mi ruṅ ṅo ||

